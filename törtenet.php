<article>
<h2>Történet</h2>
<h3>Ikarus BSE Atlétika Szakosztály megalakulása</h3>
<p>
Az Ikarus Sportegyesületben az atlétika sportág életre hívása érdekében a Magyar Atlétikai Szövetség akkori vezetőségének bíztatására és segítségnyújtásával, id. Tomhauser István 1976 szeptemberében egy tehetségkutató versenyt rendezett, amelyen a kerület iskoláiból 48 fiatal vett részt. Ezekből a 8-12 éves gyermekekből alakult meg az Atlétika Szakosztály, amely azóta is folyamatosan fejlődik.
A Budapesti Atlétikai Szövetség javaslatára, az Egyesület elnöksége, a vezetőedzői feladatok ellátásával bízta meg, amit a mai napig is eredményesen betölt. A tanítványok az 1980-as évek elejétől magyar bajnoki címeket nyertek a serdülő és ifjúsági korosztályban és rendszeresen a korosztályos válogatottba is többen bekerültek. A versenyeken szerzett sikerek híre hamar elterjedt és vonzották a környező fiatalokat. A megnövekedett sportolói létszám indokolttá tette, hogy folyamatosan bővüljön az edzői gárda is.
Ezt követően már világversenyekre is kijutottak a szakosztály versenyzői, ahol döntős helyezéseket értek el. A különböző korosztályú válogatottakban évente 4-6 versenyzője van a szakosztálynak.
A régi tanítványokból sokan választották a testnevelő tanári pályát, közülük jelentős létszámban tanítanak a kerület iskoláiban. Jelenleg többen eredményes edzőként tevékenykednek az Atlétika Szakosztályban.
Mára már az ország egyik meghatározó utánpótlás nevelő bázisává fejlődött a szakosztály. Rendszeresen jutnak ki versenyzőink a világversenyekre (Olimpia, világbajnokság, Európa-bajnokság), ahol már érmes helyezést is értek el.
Az eddig végzett munkánkat híven tükrözi, hogy a GEAC csapatával közösen kétszer nyertük el a csapatbajnoki címet. 
</p>
</article>